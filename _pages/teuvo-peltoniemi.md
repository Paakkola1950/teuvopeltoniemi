---

layout: page
title: Teuvo Peltoniemi
permalink: /teuvo-peltoniemi/

---

![](https://user-images.githubusercontent.com/1070946/203375342-2d6734c2-d2ba-4170-b5a2-01b768ea4bc1.jpeg)

Tietokirjailija, tiedetoimittaja, tutkija, valt. lis. Teuvo Peltoniemi on mediatoimisto Sosiomedian oy:n päätoimittaja. Hän asuu Helsingissä ja Fuengirolassa Espanjassa.

Aikaisemmin hän toimi parikymmentä vuotta A-klinikkasäätiössä mm. viestintäjohtajana, sekä Tiimi-lehden ja Päihdelinkin päätoimittajana. Sitä ennen hän työskenteli journalistina radiossa ja televisiossa sekä tutkijana mm. Tampereen yliopistossa, Oikeuspoliittisessa tutkimuslaitoksessa ja Alkoholitutkimussäätiössä.

Peltoniemen tärkeimmät teemat tutkijana ovat päihteet, perheväkivalta, lapsityö, siirtolaisuus ja liikenne. "Kohti parempaa maailmaa" on suomalaisen utopiasiirtolaisuuden perusteos.Hän on myötävaikuttanut mm. lasten ruumiillisen kurituksen, pahoinpitelyn ja seksuaalisen hyväksikäytön ehkäisyyn samoin kuin päihdehuollon, turvakotien, poliisin ja sosiaalityön perheväkivallan hoitoon. Viestinnässä hän on kehittänyt päihdevalistusta, päihdetyön mobiili- ja verkkopalveluita sekä päihdeperheiden lasten ongelmien ennaltaehkäisyä. Hänen perustamiaan, edelleen jatkuvia palveluita ovat mm. Päihdelinkki, apua.info ja Lasinen lapsuus.

Teuvo Peltoniemi on kirjoittanut, toimittanut tai kääntänyt 18 [kirjaa](/books), jotka käsittelevät alkoholia, huumeita, perheväkivaltaa, liikennettä, siirtolaisuutta ja tietoyhteiskuntaa. Hän on tuottanut lähes 500 yleisluonteista ja tieteellistä artikkelia tai esitelmää kotimaisiin ja kansainvälisiin julkaisuihin ja konferensseihin. Helsingin Tietovideon kautta hän on toimittanut suomeksi noin 150 sosiaali- ja terveysalan valistus- ja koulutusvideoa.

Hän on median paljon käyttämä asiantuntija, joka on avustanut sadoissa addiktioita ja siirtolaisuutta koskevissa mediajutuissa. Peltoniemi toimi lähes 30 vuoden ajan toimittajille suunnattujen Päihdetiedotusseminaarien pääjärjestäjänä.

Teuvo Peltoniemi on EU:n päihdetelematia-aiheisen [Prevnet Networkin](http://www.prevnet.net) perustaja ja kunniapuheenjohtaja sekä Lapsi alkoholiperheessä -aiheisen [Encare Networkin](http://www.encare.info/) perustajajäsen ja ex-presidentti. Kotimaassa ja Espanjassa hän on ollut hallituksen jäsen useissa alansa toimittaja- ja teemajärjestöissä.

Teuvo Peltoniemi ja hänen ideoimansa ja johtamansa hankkeet ovat saaneet useita kansallisia ja kansainvälisiä tunnustuksia. Opetus- ja kulttuuriministeriö myönsi 2011 Teuvo Peltoniemelle _Tiedonjulkistamisen elämäntyövaltionpalkinnon_ "esimerkillisestä ja ennakkoluulottomasta tiedonjulkistamistyöstä". Vuonna 2006 hän sai _Pääministerin Parhaat tietoyhteiskuntakäytännöt_ erikoispalkinnon Päihdelinkistä. Hän on ollut 2006 _Vuoden tiedottaja_, ja 2007 _Vuoden tiedetoimittaja_. 2009 hän oli yksi loppukilpailuun päässeestä "_Vuoden pääkirjoituksen tekijä"_; -sarjassa. Vuonna hän sai 2010 _Päihdetiedotuksen elämäntyöpalkinnon_.

Peltoniemeä käsitteleviä henkilöjuttuja on ilmestynyt mm. [Suomalaisia etsimässä](https://nakoislehti.hs.fi/7ac11991-7cb4-4ac5-b364-a1c4f75cb3a7/10) Helsingin Sanomien kuukausiliitteessä 3.2.2018, [Kelan Elämässä](https://elamassa.fi/elakkeella/muutto-elakkeella-espanjaan-sosiaaliturva-ulkomailla)\-lehdessä 19.4.2017, Suomalainen Espanjassa -lehdessä 18.2.2014, Fuengirola.fi-lehdessä 12.4.2013, [Tiedetoimittajassa](http://www.tiedetoimittajat.fi/lehdet/Tiedetoimittaja4_11.pdf) 4/2012:19, 22, Sosiaalitiedossa11/2011:11, Radio Suomen [Taustapeilissä](http://yle.fi/radiosuomi/taustapeili/2011/10/teuvo_peltoniemi_-_vaiettujen_aiheiden_aanitorvi_2940156.html) 11.10.2011, [Liikennevilkussa](http://www.liikenneturva.fi) 4/2009, ja [Yliopistolehdessä](http://www.kolumbus.fi/teuvo.peltoniemi/files/Peltoniemi_Yliopisto_5-2007.pdf) 5/2007.

[Tarkemmat CV-tiedot](/cv)
